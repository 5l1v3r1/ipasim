Pro mobilní platformu Windows 10 je na rozdíl od iOS a Android vyvíjeno pouze velmi málo aplikací. Přitom poskytuje podobné API jako konkurence a její aplikace mohou běžet i na osobních počítačích, kde je Windows stále nejrozšířenějším operačním systémem. Pro vývojáře je ale samozřejmě náročné vyvíjet aplikace pro tři různé platformy, proto většinou podporují pouze ty dvě nejrozšířenější na mobilních telefonech. Nejjednodušším řešením by pro uživatele i vývojáře bylo vzít již hotovou aplikaci z platformy Android nebo iOS a mít možnost ji spustit přímo na Windows 10.

Cílem této práce je vytvořit emulátor iOS aplikací pro platformu Windows 10. Emulátor by pracoval s iOS aplikací v binární podobě, tedy bez zdrojových souborů, pouze se strojovým kódem. Data a kód aplikace by načetl do paměti, emuloval instrukce a volání do knihoven iOS by převáděl na volání do knihoven Windows 10. Knihoven a funkcí operačního systému je samozřejmě velké množství, proto by emulátor podporoval pouze některé základní s možností snadného rozšíření v budoucnu.